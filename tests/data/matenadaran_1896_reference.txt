Ի թուականութեան հայոց նհը յամս կայսերն յունաց վասլի. Եղեւ յերկինս ահաւոր նըշան և սոսկալի, և բարկութիւն ի վերայ ամենայն արարա֊ծոց. ի հոկտեմբեր ամսոյ գ յերրորդ ժամու աւուրն, պատառեցաւ վերին հաստատութիւնն երկնից յարեւելից կուսէ՝ մինչեւ յարեւմուտս, ընդ երկուս հերձաւ կապուտ երկինդ։ և լոյս պայծառ յերկիր թափեցաւ ի հիւսիսայի՛ն կողմանէ՛. և մեծաւ շարժմամբ դողաց ամենայն երկիր։ և նախ քան զնուազիլ լուսոյն՝ եղեւ գոջիւն և թնդիւն ահաւոր ի վերայ ամենայն արարածոց. խա֊ւարեցաւ արեգակն՝ և աստեղք երեւեցան որպէս ի մէջ գիշերի, և սո՛ւգ զգե֊ցան ամենայն երկիր, և դա՛ռն արտասուօք աղաղակէին ամենայն ազինք ա՛ռ աստուած։ Եւ ապա յետ երեք աւուր՝ ժողովեցան ամենայն իշխանք և ազատքն հրա֊մանաւ թագաւորին հայոց յովանիսի։ և եկեալ ա֊ռաջի սուրբ վարդապետին յօհաննու կոզեռանն, որ է՛ր ա՛յր աստուածազգեա՛ց և հրեշտակակրօն, և լի՛ իսկ առաքե֊լակա՛ն և մարգարէակա՛ն գը֊րոց գիտութեամբ։ Եւ յորժամ ե֊կին իշխանքն հայո՛ց՝ հարցա֊նել զնա՛ և իմանալ վասն հրաշա֊լի տեսլեանն և նշանին։ և տե֊սին զսուրբ վարդապետն յօհաննէս՝ անկեալ ի վերայ երեսաց իւ֊րոց տրտմութեամբ, և լա՛յր դա՛ռնապէս։ Եւ ի հարցանելն նոցա, նա՛ դա՛ռն ոգո՛վ, և ա֊ղիողորմ հառաչանօք՝ ե՛տ պատասխանի և ասաց։ Ո՜վ որդի՛ք, լուարու՛ք ինձ՝ վա՛յ և եղու՛կ է ամենայն մարդկան զի ահա այսօ՛ր հազա՛ր ա՛մ է կապանացն սատանայի՝ զոր կապեաց տէրն մեր յիսուս քրիստոս խա֊չիւն իւրով սրբով, մանաւանդ իւր սուրբ մկրտութեամբն ի յորդանան գետն։ Եւ ա՛րդ արձակեցաւ սատա֊նայ ի կապանաց իւրոց, ըստ վկայութեան տեսլեանն յօհաննու աւետարանչին։ որպէս ասաց նմա հը֊րեշտակն աստուծոյ, թէ ռ ա՛մ կա֊պեսցի սատանայ, և դա՛րձեալ արձակեսցի ի կապա֊նաց իւրոց։ Եւ ահա այսօր արձակեցաւ սատանա՛յ ի հազա՛ր ամէ կա֊պանաց իւրոց։ որ հայոց թուականն ն և հը ամ է։ և կա՛լ զառաջինն շծբ որ լինի ռ և լ ամ։ զերեսուն ա՛մն տո՛ւր յառաջ քան ըզմկրտութիւնն, և կա՛լ զհազարն մինչեւ ցայսօր։ Եւ ա՛րդ վասն այսորիկ եղեւ պատառումն երկնից։ Եւ ահա յայսմհե֊տէ ոչ ոք կարասցէ կա՛լ հաստատուն ի հաւատս քրիստոսի, և ի պատուիրանսն աստուծոյ։ Ո՜չ հայրապե՛տ, և ո՜չ վարդա֊պետ։ ո՜չ եպիսկոպոս, և ոչ քահանայ։ ոչ աբեղայ, և ոչ կրօնաւոր, ոչ իշխա՛ն և ոչ ժողովուրդ։ իշխանք յարենան ի գո՛ղս, և յաւազակս և ի յափշտակօղս։ Դատաւորք ի կաշառս և յանիրաւ դատաստանս։ Կրօնաւորք թողուն զանա֊պատս և զմենաստանս, և յաշխարհի սբաղմունս դեգերին, և շրջին ընդ փողոցս և ի մէջ կանանց, ատեն զաղօթս, և թողուն զկարգս կրօնաւորութեան իւրեանց, սիրեն զվարս աշխարհի, և զհետ երթան գո֊վեստից մարդկան։ Որոճա֊լով որոճեն զդիւական երգս, և փքացեալ ի վերա ընկե֊րացն ասելով, թէ ես կցու՛րդ և մեղեդի՛ գիտեմ և դու ո՜չ. և այսու պատճառաւ՝ պղտորեն զկարգ ժամատեղացն։ լինին և բազումք ուսումնա֊տեացք, ձո՛յլք՝ և դատարկաբանք, տրտնջօղք՝ և ամբաստանօղք, և ու՛ր ուրեք երեւի ճշմարտութիւն ի մարդիկ։ Զի լինին կամապա՛շտք՝ անձնասէ՛րք՝ և ընկերատեացք, շոգմոգք քսու՛ք ստախօ՛սք՝ հպա՛րտք, փառասէ՛րք անձնահա՛ճք ինքնահաւա՛նք որկորամո՛լք, գինէսէ՛րք և ցանկասէ՛րք։ Որդեակք իմ ահա՛ յայսմհետէ խափա֊նեսցի փառաբանութիւնն աստուծոյ ի մարդկանէ՛, և ոչ երեւի ճշմարտութիւն առ մարդիկք։ Այլ և իշխանք պի՛ղծ և մեծախտիւ յանդգնեալ և մոլորեալ. թողուն ըզհոգս շինութեան տանց, և զյաջողուածս գործոց, և միշտ և հանապազ ի գինարբուսն դեգերին, վասն սիրոյ և ցանկութեան չար և պիղծ ախտին. հայրապետք և֊ եպիսկոպոսունք, և քահանայք և կրօնաւո՛րք, արծաթասէ՛րք առաւել քան աստուածասէրք։ Որդեակք իմ ահա յայսմհետէ սատանայի կամքն առաւել կատարեսցի յորդիս մարդկան քան զաստուծոյն։ և ի ձեռն անարժան պատարագողա՛ցն որ յայսմ հետէ լինելո՛ց է, բարկանայ աստուած ի վերայ արարածոցս, ևս առաւել ի վերայ մատուցողին զնայ, զի յանարժանիցն պատարագելոց է քրիստոս, և յանարժանսն բաշխի. և առաւել վիրաւորելոց է տէր մեր յիսուս քրիստոս ի յանարժա՛ն քահանայիցն, քան զչարչարիլն և զխաչիլն ի հրէից, զի արձակեցաւ սատանայ ի ռ ամէ կապանա՛ց իւրոց զոր կապեաց քրիստոս։ Եւ զայս որդեակք իմ պատուիրեմ ձեզ հառաչանօք սրտիւ լալո՛վ և ողբալով, վասն զի քակտին բազումք ի հաւատո՛ց, և պարծանօք ուրանան զքրիստոս, և վասն այսորիկ խաւար կալաւ զամենայն արարածս։ Զայս այսպէս ասաց սուրբ վարդապետն հայոց վասն կատարածի բարկութեան նըշանին, և այլ բազում ինչ ճառեաց, որ կատարելո՛ց էր ի վերայ հաւատացելոցս, զոր ահա ամենայն ինչ կատարեցաւ մի աո մի ի ձեռն ելից կատաղի և շուն ազգին թուրքաց, անօրէն և պիղծ որդւոցն քամա՛։ Յա՛յսմ տումարիս և ի թվականութեանս հայոց ն և ձե խաւարեցաւ արեգակն, ահաւոր և սոսկալի տեսլեամբ. վասն զի զոր օրինակ եղեւ խաւարեալ ի խաչելութեանն քրիստոսի, նոյն օրինակաւ ծածկեաց զլոյսն իւր և խաւա՛ր զգեցաւ. և լուսաւորքն աշխարհիս ի մութն և ի սեաւ դարձան, և ամենայն երկինք իբրեւ զկամա՛ր կամար կապեցաւ խաւարաւն. և եղեւ սեւացեա՛լ արեգակն ի մէջ օրէի, և֊ ամենայն աստեղքն առ հասարա՛կ երեւէին որպէս ի մէջ գիշերի. և սաստկացաւ խաւարն և մո՛ւթն, և֊ գոչեաց առ հասարակ ամենայն արարածք, և֊ հընչեցին ամենայն լերինք և բլուրք, և դողա՛ց սասանելով լերինք և֊ ամենայն ապառա՛ժք, և երերալով ծփա՛յր համատարա՛ծ մեծ ծո՛վն ովկիանոս, և սուգ առեալ լայր զամենայն որդիս մարդկան։ Եւ եղեւ ի տեսանել զայս ամենայն որդւոց մարդկան, ահաբեկեա՛լ լինէին յերկիւղէն որպէս մեռեալ։ Յայնժամ լայր որդի առ հայր իւր, և լայր հայր ի վերայ որդւոց. տղայք զարհուրեալք ի յահէն, անկանէին ի֊ գիրկս ծնօղա՛ցն. մարքն աղետեալ սաստիկ վառմամբ իբրեւ հրով, լային զտղայս իւրեանց. և ա՛յսպէս ահաբեկեալ կային ամենայն արարածք, և յերկիւղէն պաշարեալ կային, և ելս իրացն ոչ գտանէին ընդ սոսկալի նշանն, զարհուրեալ հիանային և ահաբեկեալ կային առ հասարակ։ Յայնժամ տէր պետրոս հայրապետն հայոց, և թագաւորն յովհանէս յուղարկեալ արք փառաւորք առ սուրբ վարդապետն հայոց յօհանէս որ կոչէին կոզե՛ռն, զի ի նմանէ գիտասցեն զմեկնութիւն մեծ նշանին։ զի էր այր սուրբ և սքանչելի, ճգնութեամբ զարդարեալ, և մեկնիչ հին և նոր կտակարանացն աստուծոյ։ լցեալ վարդապետակա՛ն շնորհօք։ Իսկ որք առաքեցա՛ն առ վարդապետն հայոց, գրիգոր մագիստրոսն որդին վասակայ, և հայկազնին մեծն սարգիս, և այլք ոմանք յազատաց տանն հայոց, և այլք ի քահանայի՛ցն զի զերկրորդելն ահաւոր նշանին գիտասցեն։ Եւ եղև իբրև գնացին առ վարդապետն հայոց՝ գտանէին զնա, զի դարձեալ կայր ի գետինն երեսք ի վայր ի խո՛ր տրտմութեան, և թացեալ լինէր արտասուօք զգետինն. և ի սաստկութենէ լալոյն և ի դառն հառաչանա՛ց որ ելանէր ի բերանոյ նորին՝ ոչ ոք իշխէր ինչ հարցանել ցնայ. վասն զի տեսանէին զնա ի խորին սուգս, և յահագին տրտմութիւնս, և անդադա՛ր հեղոյր զարտասուսն, և կոծէր զկուրծսն իւր. և յայնժամ նստան իշխանքն հայոց մերձ առ վարդապետն յովհանէս, և զվեց ժամու աւուրն ոչինչ համարձակեցան խօսել, և հարցանել վասն ահաւոր նշանին. և լային առ հասարակ ամենայն եկեալքն առ նայ։ Յայնժամ իբրև ետես վարդապետն հայոց զողբումն ամենայն եկելոցն, բացեալ զբերանն իւր ըսկսաւ խօսել հառաչանօք, և֊ բազում արտասուօք, և սկսաւ լա՛լ զամենայն ազգս հաւատացելոց։ լա՛յր և զկարգ քահանայակա՛ն, և զեղծումն սրբութեան սրբոյ խորհրդոյն, լայր և զեկեղեցի աստուծոյ, և զքակտումն պատուիրանին, որ ի նմա ծածկեա՛լ կան աստուածեղէնքն։ Եւ սկսաւ այսպէս ասել ցիշխանսն հայոց, ո՜վ փառաւոր որդիք իմ, լուարուք զբանս զայս ի վիրաւո՛ր և ի վշտագնեալ յոհանիսէ. զի ահա այսօր լցան ռ ամ չարչարանացն քրիստոսի խաչելութեանն։ և արձակմանն բելիարա՛յ, զոր կապեալ էր զնա փրկիչն ի յորդանան, գետ, զոր յառաջին նշանէն ցուցաւ մեզ յառաջ քան զվեց ամն զոր ասացաք։ Եւ յայնժամ դարձեալ երկրորդեաց զի նախ երկինք պատառեցաւ, և երկիրս մթացաւ. և ահա յայսմ ամի լուսաւորքդ խաւարեցան և ամենայն արարածք, վասն զի յայսմ հետէ ամենայն ազգք հաւատացելոցն քրիստոսի ի խաւա՛ր շրջելոց են. զի այսուհետև խաւարին կարգք եկեղեցւոյ քրիստոսի, յամենայն ազգաց հաւատացելոց, թուլանան ի պահոց և յաղօթից, պակասին յոյս հանդերձելոցն, և երկիւղ դատաստանին աստուծոյ արհամարհի, բառնա՛ ճշմարիտ հաւատք յամենայն ազգաց, տկարանայ աստուածպաշտութիւնն, ատեն զպատուիրանն աստուծոյ, դիմադա՛րձ լինին բանից սուրբ աւետարանին քրիստոսի. ամենայն ոք հակառակ գտանին սրբոց պատուիրանացն աստուծոյ, արհամարհեն զբանս սուրբ վարդապետա՛ցն, անկոսնեն և զհրամանս կանոնաց սրբոց հայրապետա՛ցն, և այնու բազումք անկանին ի բարձրութենէ հաւատոց, և ատեն զդրունս սուրբ եկեղեցւոյ, և ի ծուլութենէ պահոցն և֊ յաղօթիցն կուրանան յաստուածպաշտութեանցն. բազումք մտանեն ընդ լծով անիծից, վասն զի ո՜չ հաւանին խրատու աստուածեղէն բանիցն սուրբ առաշնորդա՛ցն որդիք անիծանին ի ծնօղաց իւրեանց, առ ի յոչ հնազանդութենէ զաւակաց։ ծնօղքն չարչարին ի ծնընդոց իւրեանց. ցամաքեսցի գութ սիրոյ բարեկամա՛ց ի հա՛րց և ի զաւակաց. և ահա՛ յայսմհետէ բազում հերձուածք մտանեն յեկեղեցի աստուծոյ ի֊ ծուլութենէ հայրապետա՛ցն վասն զի թուլամորթին և տկարանան, և հաւատոյ քննութիւն ոչ առնեն։ և կան յիմարեալք։ Յաղագս արծաթոյն թողուն ի բաց զհաւա՛տն, և պակասին աւրհներգութիւնք ի տանէն աստուծոյ։ երկիւղն և ա՛հ սոսկալի դատաստանին աստուծոյ յաւուրն ահաւորի՛ որ լինելո՛ցն է, փարատեալ խափանին յամենայն մտաց. մոռանան զհատուցումն արդարոցն և մեղաւորա՛ցն, վասն զի մեղսասէրք և ցանկացողք լինելոց են չար ճանապարհին, փափաքանօք երթան ի մեղաց ժողովարանն, զի ահա ի թագաւորա՛ց և յիշխանաց և յառաջնորդաց՝ ապականելո՛ց է երկիր. առաջնորդքն և իշխանքն լինելոց են կաշառասէ՛րք և ստախօ՛սք, և սուտերդմունք, և ի ձեռս կաշառացն թիւրեն զդատաստանս իրաւանցն աղքատին, և յաղագս այսորիկ առաւել բարկանայ աստուած ի վերայ նոցա, զի զառաջնորդութիւնն և զիշխանութիւնն ընդ երեսա՛ց վարեն, և ոչ ըստ աստուծոյ։ և տիրեալ իշխանաբար ի վերայ վիճակին, և ոչ ա֊հիւն աստուծոյ հովուել և ուսուցանել, որպէս պատուիրեաց սուրբ առաքեալն պօղոս. իշխանք և դատաւորք պոռնկասէ՛րք, առաւել քան աստուածասէրք։ և ատեցողք լինին սուրբ ամուսնութեանն, և֊ փակին ընդ պոռնկութեան ախտին։ և սիրեն զկորուստ նմանեաց իւրեանց, մեծարեն զմատնիչսն և զգողսն, յափշտակեն անիրաւաբար զաշատողացն զինչսն, անողորմ ի վերայ ուղղել դատաստանացն։ Որդեակք իմ ահա յայսմ հետէ ի հակառակութենէ առաջնորդա՛ց՝ փակելոց են դրունք սուրբ եկեղեցւոյ, և վերանան սրբութեան կարգք յամենայն ազգէ։ և յաղագս արծաթսիրութեան տան ձեռնադրութիւն բազում անարժանից։ և զամենայն պղծեալսն ածեն ի կարգ քահանայութեան։ և֊ յայնժամ պատարագի քրիստոս ի ձեռն անարժան քահանայիցն, և բազումք անարժանութեամբ հաղորդին ի նմանէ, ոչ եթէ ի փրկութիւն, այլ ի դատապարտութիւն, և ի կորուստ հոգւոյն, և ուր ուրեք կա՛ ճշմարիտ պատարագօղ քրիստոսի սուրբ խորհրդո՛յն յաղագս ազգիս որ ի ձեռն նոցա ողորմի աստուած աշխարհի։ Որդեակք զսուրբսն և զառաքինի՛սն վիրաւորե՛ն՛, և զանարատն դարձուցանեն ի քահանայութենէ, առ ի֊ չունելոյ արծաթ ոչ տան զձեռնադրութիւն. և որպէս ասացաք յառաջ քան զդժան ամն ի լինելոյ միւսումն նշանին եթէ պակասին բազումք ի հաւատոց աստուածպաշտութեանց, վասն զի բազումք ի քահանայից և ի կրօնաւորաց՝ թուլամորթին ի կրօնից իւրեանց, լինելոց են ցանկասէ՛րք ախտից, փափաքո՛ղք, որոճալով որոճեն զերգս դիւակա՛ն. կրօնաւորքն փախչին յանապատէ՛ն՝ և ատեն զսուրբ երամս ճգնաւորացն, և զվարս առաջին կրօնաւորացն, ատեալ անարգեն լինիցին խանկարիչք կարգաց և կրօնից, փախչի՛ն ի ձայնէ սաղմոսերգութեանցն աստուծոյ. այս ամենայն լինելոց է որդեա՛կք իմ յազգս այս, յղփանան առաջնորդք աշխարհի, արծաթսիրութեամբ, և զամենայն անկեալս և զորոշեալս ի շնորհաց որդւոյն աստուծոյ յառաջ կոչեն, և ածեն զնոսա ի կարգս քահանայական, և զամենայն մերժեալսն՝ գլուխ և առաջնորդ կացուցանեն ի վերայ ժողովրդեանն աստուծոյ. և ոչ գիտեն զինչ գործեն, վասն զի կուրանան ի սաստկութենէ արծաթսիրութեանն. և առաւել ունիմ ասել զայս. զի ահա՛ յայսմհետէ մեծաւ խոցմամբ վիրաւորելոց է քրիստոս յանարժան քահանայիցն, քան զխաչիլն և զչարչարիլն ի հրէից։ զի պակասն ի նոցանէ վճարելոց է ի սոցանէ։ և լսելոց է եթէ ընկեր, վասն որոյ մտեր յայս հարսանի՛սս։ Յայնժամ կապեալ ոտիւք և կապեալ ձեռօք հանեն զնա ի խաւարն արտաքին, և զոր ժողովեացն կուտի՛ կորստեամբ ի վերայ նորա։ Որդեակք իմ ահա այս ամենայն լինելո՛ց է ի յետին ժամանակս. զի արձակեցաւ սատանայ ի ռ ամէ կապանա՛ցն, զոր կապեաց քրիստոս խաչիւն իւրով. և յայսմհետէ երեւեսցին ճշմարիտ հաւատացեալքն քրիստոսի, կալով ընդդէմ նորա ի պատերազմ, զի ունի պատերազմել ընդ սուրբսն, որք պատուիրանաւն աստուծոյ պահպանեալ կան ի կարգս ճշմարիտ խոստովանութեանն քրիստոսի աստուծոյ մերոյ, որք կան յազգս ազգս։ Այսուհետև լինին յարձակմունք այլազգեաց պիղծ զօրքն թուրքաց անիծեալ որդւոցն քամայ, ի վերայ ազգաց քրիստոնէի՛ց, և ի սուր սուսերի մաշի ամենայն երկիր սովով և֊ գերութեամբ անցանէ ամենայն ազգ հաւատացելոցն քրիստոսի. յանմարդ դառնան բազում գաւառք, բառնալոց է զօրութիւնք սրբոց յերկրէ, քակտին բազում եկեղեցիք ի հիմանց, խափանեսցի խորհուրդ խաչին քրիստոսի ի բազմանալ անօրէնութեանցն, խափանին տօնախըմբութիւնք սրբոցն։ գրգռին որդիք ընդ հարցն, ատեցողք լինին հարք առ որդիս, յարիցեն եղբարք ի վերայ միմեանց սպանութեամբ և արեան հեղութեամբ ջանան կորուսանել զիրեարս։ ուրանան զգութ և զսէր եղբայրութեանն, ցամաքեսցի արիւն եղբայրութեան նոցա, և այսպիսի գործօք հաւասարակի՛ց լինին անօրինացն. և յազգաց անօրինաց ծփի երկիր, և ցօղ արեան զգենուն բոյսք անդաստանա՛ց։ և զամս կ սրո՛վ և գերութեամբ աւերելո՛ց է երկիր։ Եւ յայնժամ ելցեն ազգն արիականք որք են ֆռանգ, և բազմութեամբ զօրօք առցեն զսուրբ քաղաքն երուսաղէմ, և ա֊զատի՛ ի գերութենէն սուրբ գերեզմանն աստուածընկա՛լ։ Եւ զկնի այսորիկ զամս ծ տագնապի երկիր ի զօրացն պարսկա՛ց սրով և գերութեամբ, և էպատիկ առաւել քան զորս յառաջ կրեցին հաւատացեալք, և ահաբեկին ամենայն ազգք հաւատացելոց քրիստոսի։ և ի բազմութենէ նեղութեանցն յուսահատին զօրք հռովմայեցւո՛ց, բազում անցումն և կոտորած կրեն ի յազգէն պարսի՛ց. և֊ ըտիր ընտիրս ի քաջ զօրականացն խողխողեն սրով և գերութեամբ, մինչեւ ի փրկութենէ յուսահատին զօրքն հռովմայեցւո՛ց. և զկնի ամացն սկիզբն առնուն ի զօրանալ առ սակաւ սակաւ։ և ու՛ր ուրեք լինի մնացեալ յառաջին գընդէն, և ամ յամէ յառաջ գան և հաստատին իբրեւ տեղապահ գոլով աշխարհաց և գաւառա՛ց։ Յայնժամ որպէս ի քնոյ զարթուցեալ լինի թագաւորն հռոմէացւոց, և հասանէ որպէս զարծիւ ի վերայ զօրացն պարսից. ահագին բազմութեամբ որպէս զաւազ առ եզր ծովու, ելցէ որպէս զհուր բորբոքեալ, և յահէ նորա դողան ամենայն արարածք, և պարսիկք, և ամենայն զօրք այլազգեացն արասցեն զփախուստ իւրեանց յայնկոյս մեծ գետոյն ջահունեաց։ և֊ յայնժամ թագաւորն հռոմայեցւոց, տիրելով տիրէ ամենայն աշխարհի զամս բազումս. և նորոգումն առնու ամենայն երկիր, և շինութեան հիմն արկանէ, և այնպէս նորանայ որպէս զկնի ջրհեղեղին. բազմանան ծնունդք մարդկան և անասնո՛ց, բղխեսցեն աղբեւրք զգնացս ջրոց։ պտղաբերին անդաստանք առաւել քան զառաջինն. և այնուհետեւ անկանի սով ի յաշխարհն պարսի՛ց զբազում ամս, մինչեւ յարձակեալ զմիմեանս ուտիցե՛ն։ և յահէ զօրութեան թագաւորին հռովմայեցւո՛ց, բազում իշխանք պարսից ելցեն ի֊ քաղաքաց և ի գաւառաց իւրեանց, և առանց պատերազմի զփախուստ ա֊րասցեն յայնկոյս ջահուն գետոյ, և զամենայն ժողովս մթերից իւրեանց զամաց բազմաց, զոսկոյ և զարծաթոյ, և֊ զամենայն բազմութիւն գանձուցն, որպէս զհո՛ղ կամ զքարակոյ՛տս անչափ համարով առցեն յաշխարհէն պարսից, և բարձեալ տարցեն յաշխարհն հռովմայեցւոց։ և զամենայն մանկունս և֊ զաղջկունս և զկանայս տարցեն ի գերութիւն յաշխարհն հռոմայեցւոց. աւերա՛կս և անմա՛րդ լինելոց է տունն պարսից ի զօրացն հռովմայեցւոց։ և հաստատի ամենայն իշխանութիւն երկրի, ի֊ ներքոյ ձեռին թագաւորին հռոմայեցւոց։ զայս Այսպէս ասաց սուրբ վարդապետն յոհանէս և արձակեալ յուղարկեաց զիշխանսն հայոց խաղաղութեամբ, և գնացին յաշխարհն իւրեանց։ Արդ՝ ահա մինչև ցայս վայրս բազմաջան և աշխատաւոր քննութեամբ գըտեալ գրեցաք. զշարագրական գրեալս զՃից ամաց զորս ի բազում ժամանակաց հետաքննեալ հասու եղաք ընդ այնքանեաց տեսողացն և լսողացն, որք էին հին ա֊մաց ծնեալք, և ընդ ընթերցողսն յառաջին պատմագրացս, որք ականատեսք էին լեա՛լք ամենայն եղելոցս և նեղութեանցս այսոցիկ, զոր վասն մեղաց կրեաց տունն հայոց։ Եւ ահա որ զայս բազում անգամ զմտաւ ածեալ եմ, վասն այս յետին ժամանակին գրել զդառնաշունչ կատարածսն զայս սոսկալի բարկութիւնս, զոր կրեաց ազգս հայոց. ի գիսաւոր և ի պիղծ եղիմացւոց ազգէն թուրքաց, և եղբարց իւրեանց հոռոմոց։ և վասն այսորիկ հարկ եղև ի մտաց խորհրդոյս իմոյ. անդադա՛ր յուզմա՛մբ իբրև զմեծ իմն համարելով գտանել զայս գործս կատարածի. և վասն այսորիկ զօրաժողով արարի և գըրեցի մինչև ցայս վայր զԳ ազգա՛ցս և զհայրապետացս, և զայլ պէսպէս քննութեանց, զազգաց և զթագաւորաց զորս յառաջ ասացաք, և որ զկնի դեռևս ասասցուք, զսկիզբն կատարածիս, զոր ինչ եղև յաւուրս հարցն մերոց։ որք էին տեսեալ բազում անգամ աչօք իւրեանց. զոր և ի՛մ իսկ խորհեալ զխորհուրդս զայս և զԸ ամ անհանգիստ կացի. և զայս ամենայն յօժարեցի, ի տեսութիւն և ի մատենագրութիւն ածել գրով, վասն զի մի՜ ի չարաշունչ դառնութեան ժամանակս կորիցի այս ամենայն և մոռասցի։ Եւ վասն այսորիկ ես մաթէոս ուրհայեցի և վանակա՛ն, զաշխատութեան զգործս իմ ոչինչ համարեցայ, այլ թողի զայս յիշատակ սիրողաց ժամանակագրութեանց, զի յորժամ ի հանդէս քննութեան ելցեն յաղագս ժամանակա՛ց՝ անցելոց՝ դիւրաւ կարասցեն գտանել զժա՛մս՝ և զժամանակս. և զկատարած բարկութեանն ի վերայ ժամանակացն գտանիցե՛ն. և֊ այնու ևս զմտաւ ածեալ յիշեսցեն զաստուածասաստ բարկութիւնն, զորս վասն մեղացն ընկալաք, զհատուցումն յարդա՛ր դատաւորէն աստուծոյ. և վասն այսորիկ կողմանց զկորու՛ստ հաւատացելոցն. և զխրատ զոր անօրէն ազգաւ խրատեաց զմեզ տէր աստուած մեր. և ահա որ ոչ կամեցաք զսպառնալիսն և զխրատն աստուծոյ մոռացուցանել ի վերայ մեր։ Արդ` արժան է միշտ և հանապազ լսել զխրատն աստուծոյ մերոյ. և դարձեալ ի նոյն պատուհասն մեղաց դեգերեալ շրջի՛մք, զորս ընկալաք ըստ արժանեաց մերոց զհատուցումն։ նա և այլ ևս ունիմք ասել ձեզ ամաց Ձից զաշխատութենէ մատթէոսի ուռհայեցւո՛յ և վանաց իրիցու։ ի յամի Ներորդի Շերորդի Ծերորդի՛ ի գիրս այս ժողովեցաք զգործ ժամանակա՛ց ՃԾի՛ց ամաց. և յայսմ տեղւոջ լռեալ դադարեցաք ի յարուեստաւոր քննութենէս մերմէ, վասն զի այլոց ո֊մանց թողաք զայս մարտ մտաց. և պայքարումն խորհրդո՛ց, և֊ մեր յետ ելանալով տեղի տալով հանճարեղա՛ցն. և իմաստուն արուեստաւոր քննողա՛ց, ըստ բանի սրբոյ առաքելոյն պօղոսի որ ասէ. եթէ ոք յատենի ելցէ՝ առաջինն լռեսցէ՛, և այս ե֊ղև ի հայրապետութեանն տանն հայոց տեառն գրիգորիսի՛. և տեառն բարսղի՛, յորժամ եղև սկիզբն առաջին երկրապատմութեանս. և էր ի հայրապետութեանն հոռոմո՛ց որ ի կոստանդնուպօլիս՝ նիկօլայ, և ի հայրապետութեանն անտիոքայ յօհաննու՛, և ի հայրապետութեանն երուսաղէմայ սիմէօնի՛, և ի հայրապետութեանն աղէքսանդու՝ յոհաննու, և ի հայրապետութեան տանն ասորոց աթանասի։ և ի յադամայ էին ամք ժամանակաց ց և ո և ժ. և արդ՝ զամս ժ ոչինչ արարաք հոգս վասն այս ժամանակագրութեանցս, և֊ թողեալ էաք ի բացեա՛ զարուեստ գրչութեանցս. և տեսանելով մեր հանապազօ՛ր զաստուածասա՛ստ բարկութիւնս հեղեալ ի վերայ քրիստոնէից, և ամ յամէ անկեալ և գլորեալ լինէր զօրութիւն զօրաց հաւատացելո՛ցն, և տեսաք զի ոչ ոք ունէր ի մտի զայս խընդրել կամ ի գիրս հաւաքել, զի ապագայիցն յիշատակ լիցի այս կատարա՛ծս և նեղութիւնս առ բարի ժամանա՛կն, յորժամ տացէ տէր աստուած զխոստացեալսն յետին ժամանակին, յորժամ տացէ աստուած հաւատացելոց զժամանակն, որ լի՛ իսկ իցէ ամենայն ուրախութեամբ, և ապա մեր յառաջ եկեալ յայնժամ բազում ուրախութեամբ, որպէս թէ յաստուծոյ այս հրամայեցաւ ինձ, զայս այսպէս ի֊ գիր հաւաքել, և ապագայիցն թողուլ զայս յիշատակս. և թէպէտ և ո՜չ է սա հոգևոր հըմտութեամբ զարդարեալ, կամ արուեստ հոգևոր, և կամ շաւիղս առաքինութեան ինչ, այլ զխրատն տեառն զոր վասն մեղաց ազգի ազգի յանցանօք ի բարկութիւն շարժեցաք զտէր աստուած ի վերայ մեր, և ի նմանէ առաք զխրատս զայս գաւազանաւն նորա. և արդ պա՛րտ և արժան է ոչ մոռանալ զսա՛ որք կենդանիքս են ժամանակիս, այլ գրել և յիշատակել զսա ծնանելոցն եթէ ա՛յս է մեղաց պտուղն զոր ցանեցին հարքն մեր, և էպատիկ ժողովեցին. և վասն այսորիկ ե՛ս մաթէոս, որ անարժանս եմ ողորմութեանն աստուծոյ, զամս բազումս քաջաջա՛ն քննութեամբ կացի՛, և արիաբա՛ր մտօք ի քաղաքս միջագետաց յուռհայ, ժողովեալ գրեցաք մինչև ցա՛յս վայր, և զամաց ե֊րեսնից դեռևս առաջի կա՛յ ի գրի հաւաքել. և արդ ահա այս վարդապետաց և կորովի գիտնականաց էր գործ, և ոչ մերում տկարութեանցս, և կամ սակաւ գիտութեանցս։ Բայց այս սովորութիւն է աստուծոյ զի ի տկարաց և ի նուազից գործ ինչ պիտանացու պահանջէ. որպէս տեսանեմք զերամս մեղուա՛ցն, և զարմանամք ընդ դասապետութիւնսն նոցա, եթէ որպէս յոչի՛նչ և ի թեթև մարմնոյն ամենայն որդիք մարդկան յագենան քաղցրութեամբն նոցա, և ի պէտս սրբոց մատչին գործքն նոցա, և առաջի թագաւորաց փառաւորի՜. և կամ մեռեալ որդն որ գա՛յ և կենդանանայ, և վաստակօք իւրովք ի գոյնս գոյնս զարդարէ զթագաւորս և զիշխանս, և ամենայն եկեղեցիք նովաւ հարսնանան պէսպէս զարդարանօք։ այսպէս՝ և֊ տկարութիւնս մեր համարձակութիւն է֊առ, և առաջի հռետորաց և իմաստնո՛ց, և խորին հանճարեղաց, և քաջակի՛րթ քննողա՛ց խօսեցաք զա՛յս, և յանձին արարաք զմատենագրութիւնս մեր նոցա։ վասն զի արկցեն ի բո՛վս, և քըննութիւն արասցե՛ն, և մեք ոչ ընդդիմանամք, վասն զի մերս ընդդէմ գիտնակաց ոչ ունի դիմագրութիւնս. որպէս և այն թեթև թռչունն, թէպէտ և ձայնովն ընդդիմանայ բազմաց՝ այլ մարմնովն տկարանա՛յ, այն որ կոչի ծիծառն. սակայն նա զմերս ունի նմանութիւն, առ զարմանալի գործ բնութեանն իւրոյ, թէ զիա՜րդ յոչընչո՛յ բնակութիւնս կազմէ, և ի բարձունս առանց հիման կառուցանէ, շաղախաբե՛ր և շիղաբեր վաստակս հընարո՛վ հնարէ, և ամրութիւնս պընդագոյնս հաստատէ, և որդոց իւրոց զնա՛ տացէ ժառանգութիւնս, զոր և այլ յաղթանդամ թռչնոց անհնա՛ր է զայն գործել, արծուոյ ասեմ, և նմանեաց նորա, վասն զի զայլ քաջութիւնս մեծաւ կարողութեամբ առնեն հաւքն քաջաթռի՛չքն, բայց զայն զոր գործեաց թեթև թռչունն՝ զայն ո՛չ կարեն առնել։ արդ այսպիսի օրինակաւս հանճարեղք և գիտնականք զամենայն քըննութիւնս հին և նոր կտակարանացն աստուծոյ կարող են առնել, և ի յայտ բերել ահաւոր և լուսաւոր քըննութեամբ, բայց զայս հաւաստապէս ասացից և առանց երկբայութեան, վասն զի այս որ ի մէնջ քննեալ գծագրեցաւ՝ անհնար է եթէ այլ կարող լինի զայս գտանել, և կամ հաւաքումն առնել միահամուռն ազգաց, և թագաւորաց հայրապետա՛ց և իշխանաց։ զամենայն ժամանակս թուականութեամբ ի գի՛ր հաւաքել, վասն զի վճարեալ հատան առաջինքն որք ականատեսք էին ամենայն ժամանակացն. արդ զայս ոչ ոք է կարող առնել՝ զոր ինչ մեք արարաք, զի զոր ինչ գրեցաք՝ գրեցաւ, զի զամս հնգետասան ունէաք զայս գործ քննութեանս, զոր ի մատենագրութիւնս ընթերցեալ գըտանէաք զթուականսն ժամանակացն ի յիշատակարանս գրոցն, և ընդ ծերսն ի քննութիւն մտեալ դեգերէաք անդադա՛ր քննութեամբ, և հաւաքեալ գրեցաք ի գիրս զայս ինչ։ Եւ արդ՝ ե՜ս մաթէոս՝ այսու՛ եղէ ցանկասէ՛ր, և կամեցայ դառնալ ընդ նոյն բնաբա՛ն պողոտայն, զոր օրինակ ոք ի֊ բազում ժամանակաց շրջեալ ի վերայ համատարա՛ծ մեծի ծովուն ովկիանոսի՛, և ցնորեալ բազում նեղութեամբ, և զկնի ալեկոծութեանն երթիցէ ի տուն իւր խաղաղութեամբ, և զմտաւ ածեալ յիշեսցէ զսէր բազում շահիցն, յայնժամ ոչինչ ի յանցեալ նեղութեանցն մտաբերէ՛, և առ ոչ֊ինչ համարելով զամենայն ինչսն զոր ի ծովուն նաւակոծեցաւ, այլ փութա՛յ մեծաւ փափաքանօք դառնալ ի նոյն ծովագնացութիւնս. այսպիսի օրինակաւս և մեք դարձցուք ի մեր թողեալ կէտ գրոյն, և գտաք զբնաբանն զառաջին զոր թողեա՛լ էաք։ Յորժամ էաք ի յամս ՇԾ, և արդ սկսաք ա֊սել և զայլ ևս զամաց ի և եի՛ց և լ լիցի վճարումն գրոցն։ վասն զի աճեաց թվականութիւնս հայոց բազում նեղութեամբ. և ի նոյն հայրապետութիւնս տեառն գրիգորիսի՛, և ի թագաւորութեանն յունաց ալէքսի՛ն, դարձաք յօժարական մտօք և սկսաք առ ի պատմել զկատարածն և զնեղութիւնս չա՛ր ժամանակիս այսորիկ. և ոչ արարաք զսա ի պէտս սնափառութեանց, որպէս կարծել ոմանց, այլ յիշատակս և ի յազդումն առ ի յապա՛ ժամանակին. և ոչինչ զմտաւ ածի զտկարութիւն մտա՛ց և զանկարողութիւն ի գիտութենէ հմտութեանց։ այլ որք կատարեալքն են գիտութեամբ հին և նոր կտակարանացն աստուծոյ՝ նոքա են կարող քերական ա֊րուեստիւք զբանսն սրբել, և֊ զամենայն զսխալանս բանիցն պայծառացուցանե՛լ, ըստ աստուածատուր շնորհացն որ տուաւ նոցա։ Իսկ մեք ըստ տխմար գիտութեանս մերոյ, զայս քննեալ մաքրութեամբ և գրեցաք զբազում մատենագրութիւնս զորս գտաք վասն նեղութեանց ժամանակացս այսորիկ՝ զոր ի տեղիս տեղիս գըրեալ էին, և թողեալ էին զայն իւրեանց յիշատակ. զոր և մեք ժողովեալ զայն ամենայն բազում հոգեբարձութեամբ. և լսեցաք յայլոց ոմանց պատուականա՛ց որք հասո՛ւ էին ժամանակացն՝ և նեղութեանցն, և անսխալ հասեալ էին ի վերայ ժամանակա՛ցն՝ և թվականա՛ցն, և ընդ ծերս ունէաք խօսակարգութիւնս, և քննութիւնս որք տեղեակք էին անցեալ ամացն, ըստ բանի մարգարէին որ ասէ. հարցջիր դու ցհարս քո և ասասցեն քեզ, և ընդ ծերսն՝ և պատմեսցեն քեզ։ Արդ՝ այսպիսի օրինակաւս անհանգիստ եղեալ մեզ, և զամենայն հոգս զբաղանաց թողեալ էաք, և զամենայն ցանկութիւնս արհամարհեալ էաք, և միշտ և հանապազ զայս ունէաք պայքարումն մտաց, զոր դարձեալ սկսաք ի գործ երկրապատմութեանս ըստ երանելի վարդապետին գրիգորի նիւսացւոյ որ ասէր։ Դարձեալ ես ծերունիս յասպարիսի. զորս և մեր մնացեալ յայլոց ո֊մանց թողաք զայս քննել, և֊ ահա տեսանէաք զամենեսեան հրաժարեալ ի պատմագրութենէ աստի. և տեսանէաք մեք զի ժամանակս գնալով գնայր, և հոսմունս և ծորմունս, և զպակասութիւնն մեզ ցուցանէին, և զոչ կալ դադարման մարդկութեան ի վերայ երկրի՝ այլ զփոփոխմունս յաստեացս ի հանդերձեալսն ի֊ յայտ բերէին. վասն զի անցաւոր են ամքս և ժամանակքս, այսպէս անցաւորք են ծնունդք նորա, և զոր օրինակ, մշտնջենաւորք են հանդերձեալքն՝ այսպէս և անկատարածք են ծնունդք նորա. և֊ երանի՛ որք հանդիպեսցին այնմ ուրախութեանցն, և երանի որք կերիցեն ճաշ յարքայութեանն աստուծոյ։
